---
title: "Selvaggio Blu & Supramonte"
cover_image: "/img/sardegna/selvaggioblu3_sardegna_estate-2021-2.jpg"
location_name: "Sardegna"
season: "primavera" # autunno | primavera | estate | inverno
difficulty: "media"
activity: "trekking"  # trekking | ciclismo | navigazione
description: ""
layout: "destinazioni"
date: "2023-05-13T09:40:16.602"
draft: "false"
---

## Trekking Selvaggio Blu in Sardegna

Il trekking Selvaggio Blu è considerato il più difficile trekking italiano per lunghezza, isolamento e difficoltà tecniche, e di sicuro è unico per le sue caratteristiche e bellezza. In 5 giorni di cammino, arrampicate e calate in corda si percorre un tratto di costa sarda selvaggio e suggestivo dove il mare ci accompagnerà di continuo con il suo magico colore blu.

Traversata senza punti d’appoggio dove è necessaria la completa autonomia alimentare e idrica del gruppo. Si incontrano qualche tratto di facile arrampicata e alcune discese in corda doppia. I dislivelli non sono eccessivi, ma l’asperità del terreno e le difficoltà d’orientamento fanno si che le tappe non siano mai brevi. Depositi di cibo e acqua saranno predisposti precedentemente (da 2 gg prima) lungo il percorso dalla guida.

Definito come il più impegnativo trek percorribile in Italia, “selvaggio blu” è forse anche il più originale e bello. Sospeso tra il più bel mare del Mediterraneo ed alte pareti rocciose, offre un insieme di paesaggi e situazioni introvabili in altri luoghi. Ci si muove a due passi da casa (non siamo infatti all’estero o chissà dove…) in un ambiente isolato dove raramente si incontrano altre persone e dove non vi sono strade, case o altro che richiami la presenza umana che non siano testimonianze antiche della vita dei pastori di capre (tutt’oggi in attività) e dei carbonai toscani che fino agli anni ’60 operarono da queste parti. Nel periodo tra le due guerre mondiali, quando la rete ferroviaria nazionale si espanse, vennero qui tagliati molti boschi per fornire il legno di ottima qualità (leccio e ginepro) necessario alla costruzione delle traversine dei binari.

Persone con lunga esperienza di viaggi, spedizioni alpinistiche ed esplorazioni nel mondo lo hanno trovato sorprendentemente affascinante ed unico, e anche per il normale escursionista questo itinerario ha sempre superato le aspettative in termini di bellezza, proponendosi come un esperienza quasi filosofica che inspiegabilmente va al di là del semplice camminare con lo zaino in spalla.

## Selvaggio Blu LIGHT